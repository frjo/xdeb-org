---
title: "Alla är lika värda - Typiskt svenskt!"
date: 2010-09-14T16:19:03+02:00
lastmod: 2010-09-14T16:19:42+02:00
author: "Fredrik Jonsson"
tags: ["val","politik"]
aliases:
  - /node/1394/

---

{{< figure src="/images/eye_0.png" width="400" class="right" alt="Typiskt svenskt!" >}}

Sverige är julgran och Kalle Anka på julafton, majbrasa, midsommarstång och många små grodor.  
Sverige är kräftor, kebab, bagels, sushi, nygrillad röding och falukorv.  
Sverige är hängmörat kött, saltat kött och inget kött alls.  
Sverige är demonstranter och syjuntor.  
Sverige är gult och blått, rött och grönt, rosa och ibland lite grått.  
Sverige är ja och nej och nja och lagom. Jättelagom!  
Sverige är å ena sidan. Å andra sidan.  
Sverige är massor av språk och mängder med dialekter.  
Sverige är landsbygd och by. Tätort och förort. Och en och annan storstad.  
Sverige är åker och äng, skog, mera skog, sjö, himmel och hav och allt däremellan.  
Sverige är dyslektiker, elektriker och skeptiker.  
Sverige är minoriteter och mexitegel, bandybollar och studiecirklar.  
Sverige är kyrktuppar och moskéer, lösgodis och fredagsmys.  
Sverige är tulpaner och turbaner, folkdräkt och spritt språngande naket.  
Sverige är lika och olika. Och lika olika.  
Sverige är och ska vara omtanke och kunskap, respekt och empati.  
Sverige är och ska vara åsiktsfrihet, jämställdhet och demokrati.  
Framför allt är och ska Sverige vara frihet för alla. Här ska alla ha samma rätt att existera och utvecklas. Här ska det finnas acceptans för olikheter.  
Ingen annan bestämmer vem du är. Det gör du själv!  
Så typiskt svenskt! Så typiskt bra!

Läs mer på [Alla är lika värda – typisktsvenskt.se](http://typisktsvenskt.se/)
